ከአፄ ዮሐንስ ግዜ ጀምሮ የነበረውን የኢትዮጵያ የቤተክርስትያን ሊቃውንት ታሪክ በሊቁ አለቃ ለማ አንደበት ይተርካል። የእነ አቡነ አሮን የፃድቃን ህይወት፣ የእነ አፄ ዮሃንስ ሀይማኖታዊ ቀናይነት፣ የዐፄ ቴዎድሮስ የዜማ ፍቅር እንዲሁም የኢትዮጵያን ታላቅነት ሚስጥር መሰረት የሆኑትን ሊቃውንት ታሪክ ይገልፃል::በዚህ መጽሐፍ ባለትዝታው አለቃ ለማ ከሚያወጉን አያሌ ቁም ነገሮች መሐል ለማመን የሚያስቸግሩና ተዓምር የሚመስሉ ጉዳዮች አሉ፡፡ የታሪክ ወይም የሶሲዎሎጅ ወይም የስነ ቃል አጥኝዎች ቢነግሩን የማንቀበላቸው፡፡ ራሳቸው ባለቤቱ በራሳቸው አተራረክ ዘይቤ በቀጥታ ስለነገሩን ግን ተደመንም ቢሆን አምነን እንቀበላቸዋለን፡፡ ጠርጣሪ ልቦና ያለንም ብንሆን እንኳ ቢያንስ ሙግት አንገጥምም፡፡መጽሐፈ ትዝታ አንድ የእውቀት አባት የሆኑ አዛውንት የወጡና የወረዱበትን፣ያዩትንና የሰሙትን፣በቅርብ የሚያውቁትንና የኖሩበትን ሕይወት እንደጨዋታ የሚተርኩበት መጽሐፍ ነው፤ ድምፅና ምስል ያለው መጽሐፍ፡፡